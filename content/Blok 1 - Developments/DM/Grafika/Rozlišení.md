# Rozlišení

Rozlišení (anglicky resolution) monitoru nebo displeje je počet pixelů (nebo maximální rozlišení obrazu), které může být zobrazeno na obrazovce (monitoru). Tento pojem se občas používá i u videa, zaměnitelně se slovem rozměr. Udává se jako počet sloupců (též bodů na šířku či horizontální rozlišení, „X“) – to se uvádí jako první – a počet řádků (bodů na výšku, vertikální rozlišení, „Y“). Méně často se používá pojem barevné rozlišení, které vyjadřuje bitovou hloubku (potažmo počet barev) daného zobrazení.

Mezi nejčastější rozlišení posledních let patří:

- u monitorů stolních počítačů: 1920 × 1080 (Full HD), 1920 × 1200, 2560 × 1440 (QHD), 3440 × 1440, 3840 × 2160 (4K)
- u notebooků: 1920 × 1080 (Full HD) či 3840 × 2160 (4K)
- u tabletů: 1280 × 720 (HD) nebo 1280 × 800, 2048 × 1536, 2560 × 1440 (QHD)
- u chytrých telefonů: 320 × 480, 480 × 800, 540 × 960 (qHD), 1280 × 720 (HD), 1920 1080 (Full HD), u nejdražších 3840 × 2160 (4K)
- u televizí: 1280 × 720 (HD), 1920 × 1080 (Full HD) a 3840 × 2160 (4K)
- v profesionálních grafických/postprodukčních studiích: 1920 × 1080 (Full HD), 2K, 4K